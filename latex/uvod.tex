\phantomsection
\chapter*{Úvod} % chapter* je necislovana kapitola
\addcontentsline{toc}{chapter}{Úvod} % rucne pridanie do obsahu
\markboth{Úvod}{Úvod} % vyriesenie hlaviciek

Verejná doprava je neoddeliteľnou súčasťou mobility mesta. Mestská hromadná doprava slúži ľudom žijúcim v meste, aj tým čo dochádzajú do mesta za rôznymi cieľmi, ako aj účastníkom cestovného ruchu. Navyše znižuje pohyb osobných vozidiel v meste, čím odbremeňuje mesto od dopravných zápch. Prispieva k ekologickej preprave v meste a v niektorých prípadoch môže byť mestská hromadná doprava najrýchlejším a najekonomickejším spôsobom prepravy cestujúcich. Aby bolo cestovanie verejnou dopravou komfortné a cestujúci viac motivovaní využívať tento spôsob prepravy, kľúčovú rolu zohráva presnosť spojov, ich vysoká frekvencia, hustota rozmiestnenia zastávok, minimálna nutnosť peších presunov medzi zastávkami, pohodlnosť cestovania, informovanosť o optimálnych cestách a mnohé iné faktory.

Cieľom tejto práce je vytvoriť aplikáciu, ktorá umožní plánovať a nájsť optimálnu cestu v MHD v Bratislave na základe reálnych údajov o pohybe vozidiel MHD a tým prispieť k vyššej atraktívnosti mestskej hromadnej dopravy. 

Aktuálne sú dostupné mnohé aplikácie, ktoré umožňujú plánovať cestu v MHD. Okrem možnosti vyhľadávania ciest ponúkajú aj priamu kúpu cestovného lístka, sledovanie pohybu vozidiel v reálnom čase, ako aj informáciu o možnosti prestupu na prímestskú dopravu. Avšak vyhľadávanie cesty je realizované nad statickými cestovnými poriadkami. Pritom Dopravný podnik Bratislava disponuje informáciami o aktuálnych polohách vozidiel, z čoho vie následne určiť meškanie jednotlivých spojov. Tieto informácie sú zobrazené na elektronických tabuliach na vybraných zastávkach.

Na základe zadania sme sa rozhodli vytvoriť aplikáciu, ktorá bude využívať tieto informácie a bude slúžiť pre široké spektrum cestujúcich. Vieme, že existujú cestujúci, ktorí preferujú minimálny počet prestupov, iní hľadajú najrýchlejšiu cestu do cieľa a sú aj takí, ktorí potrebujú na svoj presun nízkopodlažné vozidlá. Preto naša aplikácia bude poskytovať aj alternatívne cesty.

Predložená práca popisuje priebeh vývoja aplikácie a je rozdelená do štyroch kapitol. 

V prvej kapitole Východiská sú zhrnuté poznatky, ktoré sme nadobudli štúdiom zaujímavých vedeckých článkov, ako aj skúmaním funkcií už existujúcich aplikácií na vyhľadávanie ciest v bratislavskej mestskej hromadnej doprave. Zameriavame sa na literatúru, ktorá spomína vyhľadávanie ciest v hromadnej doprave a ktorá rieši niektoré z problémov: multimodalita dopravy, dynamické dáta alebo alternatívne cesty. Existuje veľa grafových riešení, ale našli sme aj negrafové riešenie vyhľadávania ciest. 

Druhou kapitolou je kapitola Návrh, v ktorej vysvetľujeme, ako sme sa rozhodli vytvoriť našu aplikáciu z pohľadu funkcií, vyhľadávacieho algoritmu, dát a architektúry. Objasňujeme výber RAPTOR algoritmu a navrhujeme jeho modifikácie na dosiahnutie požadovaných funkcií. Opisujeme dáta získané od Dopravného podniku Bratislava za rok 2018, ako aj návrh ich ukladania do databázy a dátovej štruktúry pre algoritmus. Navrhujeme, ako sa vysporiadať s dynamickými dátami a približujeme návrh klient-server architektúry.

V kapitole Implementácia popisujeme technológie použité pri vývoji aplikácie. Čo sa týka serverovej strany, spomíname implementáciu vyhľadávacieho algoritmu, dátovej štruktúry a importovania dát. Ďalej opisujeme, ako prebiehal vývoj vybraných častí na klientskej strane. Keďže platnosť cestovných poriadkov a dát o meškaní vozidiel je z minulosti, popíšeme ako sme simulovali čas v aplikácii. 

V poslednej kapitole Testovanie a evaluácia najprv uvádzame zjednodušené testovacie dáta, ktoré sme vytvorili na prvotné overenie správnosti algoritmu. Ďalej konkrétnymi ukážkami demonštrujeme schopnosť algoritmu vyhľadávať cesty na reálnych dátach od Dopravného podniku Bratislava. Ukážeme, ako algoritmus pri vyhľadávaní prihliada na meškanie vozidiel alebo na zadané používateľské preferencie. V neposlednom rade predvedieme, ako algoritmus hľadá alternatívne cesty. 


